Porucznik Caelan Thorn
Sierżant Ragnar - (Szurmowiec desantu)
Brat Lazen — Specjalista od rozpoznania (Inkursor, szturmowiec zwiadowczy)
Brat Rhedon — Radiooperator i kartograf (Infiltrator)
Brat Aurel — Medyk (Infiltrator)
Brat Thysar — Saper (Infiltrator)
Kadet Vorrik - Reiver
Kadet Helran - Strzelba
Kaded Sorin - Stzrelba
Kadet Brenn - Miotacz płomieni
Kadet Cassian - Bolter


Thorn siedział na uboczu, wygodnie rozparty na drewnianej skrzyni, która udawała krzesło w prowizorycznej restauracji. Upił spory łyk piwa z dębowego kufla i oparł się o porośniętą porostami ścianę. Obserwował, jak sześciu wojowników w pancerzach terminatorów człapało ścieżką między hałdami gruzu po zawalonej kopule pradawnej podziemnej biblioteki. Ich niebieskie zbroje były niemal w całości oblepione błotem i zaschniętą krwią. Do ceramicznych płyt przytwierdzono liczne trofea wyniesione z podziemi — wcale nie tak stare, jak można by oczekiwać. Nie potrzebował nadludzkiego wzroku, by zauważyć, że to, co kapitan Helios i jego wojownicy wynieśli z przepastnych katakumb, musiało zostać do nich wniesione całkiem niedawno. Jeden z terminatorów, idący w środku formacji, był wyraźnie ranny. Kuśtykał i ledwo dotrzymywał kroku.

— Musiało tam dojść do niezłej potyczki — mruknął, biorąc kolejny łyk.

Ludzie krzątający się w sercu biblioteki rozpierzchli się, gdy jedna ze stalowych bestii z krzyżem terminatorskim na karapaksie zaczęła wdrapywać się na kopiec usypany z odłamków skał i cegieł. Terminatorzy uformowali na szczycie pierścień i czekali. Szerokopasmowy skaner przymocowany do napierśnika Thorna zawibrował, sygnalizując wykrytą transmisję radiową. Uniósł urządzenie i zerknął na niewielki wyświetlacz.

— Ciekawe… Nie spodziewałem się, że z tej dziury da się nawiązać łączność — mruknął, zaintrygowany. — Muszą mieć w te pancerze wbudowane naprawdę potężne nadajniki.

Sinusoida skanera podskoczyła, zanim Thorn dopił łyk. Nad kopcem gruzu zapłonęły iskry. Ktoś w tłumie mruknął zaklęcie. Niektórzy z gapiów krzyknęli; inni, obeznani z magią, zaczęli intonować zaklęcia ochronne. Powietrze rozdarł huk jak przy uderzeniu pioruna, a kopiec gruzu zniknął w kuli oślepiającego światła. Potem zapadła cisza. Tam, gdzie przed chwilą stali terminatorzy, została tylko dymiąca, osmolona cegła i cierpki zapach ozonu.

— Imponujące — stwierdził kadet Cassian, który właśnie wrócił z obchodu straganów.

Thorn się zaśmiał.

— Imponujące? — zapytał kpiąco. — Imponujące byłoby, gdyby wdrapali się po tych stromych ścianach. Gdyby nie odbiorniki teleportacyjne wbudowane w ich zadki, musieliby wzywać dźwig.

— Przepraszam, poruczniku — odparł Cassian.

— Nie przepraszaj i nie zwracaj się do mnie stopniem — wyjaśnił pogodnie. — Nie chcemy robić zbyt wielkiej sensacji. Wystarczy, że mierzymy prawie dwa razy więcej niż przeciętny eksplorator tych podziemi. Im mniej o nas wiedzą, tym lepiej dla misji.

Porucznik dopił piwo i odstawił kufel, klepiąc po jednej z pustych skrzyń, by dać kadetowi znak, że ma usiąść. Z głębi hali sączył się gwar targu: stukot skrzyń, syk pary, przetargowe półszepty.

— Jak sytuacja na targowisku? Znalazłeś coś odbiegającego od normy? — zapytał.

— Nie wydaje mi się — mruknął Cassian. Zdjął inkursorski półhełm zerkając na czerony wizjer przyłbicy. — W zasadzie ciężko stwierdzić, co tutaj jest normą. Wszystko jest obce, inne. Szkolenie nie…

Thorn klepnął go w naramiennik, przerywając wywód.

— Szkolenie dało ci to, dzięki czemu jesteś tu i teraz — powiedział tonem przyjaciela, nie szorstkiego oficera. — Wybrano cię nie za suche wyniki, tylko za empatię i zdolność adaptacji. To nie dżungla, gdzie każdy szmer zapowiada szybki zgon. Z tubylcami nie ma oczywistości — są tylko przypuszczenia.

Cassian przytaknął.

— Dobrze. — Thorn pochylił się bliżej, ściszając głos. — Jak reagowali kupcy na twój widok? Próbowali coś ci wcisnąć, czy raczej cię unikali?